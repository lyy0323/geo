---
layout: post
title: "缘溪集"
date: 2024-09-01
categories: [诗集]
tags: [国学社]
content-created: 2023-05-10
content-updated: 2024-05-26
archive-created: 2024-11-01
archive-updated: 2024-11-10
---

> 缘溪行，忘路之远近。

## 卷一

### [<span class="authorspan xiyan3>拟无题</span>]()

　　西山梦雨卷云窗，荡尽春烟更渺茫。三转画楼人不语，十巡花径影徒长。周郎有识时顾曲，宋玉无心终隔墙。怅立东门孤月落，岂堪跌足怨垂杨。

### 一剪梅

林雨夜

　　曾拟疏狂借一帆。志远乡关，云远烟岚。只今莽莽困尘间。诗未题笺，书未题缄。◎莫问倾杯能几酣。酒也阑珊，梦也香甜。晓星也笑此心坚。岁岁年年，碎了还粘。

### 廿六夜江干次义山韵

溪烟

　　几处吟蝉彻小楼，离披云影下汀洲。江头乱雨本潇洒，柳岸残烟自浪游。永夜片帆思渡海，一春双袂系行舟。当时漫遣金兰意，叹尽长风不肯休。

### 初夏口占代寄

林雨夜

　　一水含羞叩醉醇，十巡花径染春尘。夕钟鸣暮日趋晚，原是斜阳恋有人。

### 戏作

溪烟

　　江云独雁去无痕，梦雨残阳共一春。对叹朝霞凭谁怨，至今怯见倚楼人。

### 浣溪沙·咏怀集句

林雨夜

　　竹外桃花三两枝「苏轼」，今朝强出与谁期「白居易」。故人曾榜北山移「辛弃疾」。◎楚雨含情皆有托「李商隐」，方瞳玉骨本无羁「钱惟演」。痴人至死不曾知「陆游」。

### 水调歌头

溪烟

　　横笛怨清夜，幽阁锁微光。参差桥下寒影，迟转旧荷塘。认取飞花檐底，垂荡薰风怀袖，相顾点词章。凉月不知梦，到此渐微茫。◎竹径枯，曲水在，染尘霜。夕钟残絮，春事何计待斜阳。寄意东栏啼鸟，纵是离弦余恨，独自莫凌墙。吟断心头血，无以酹新觞。

### 癸卯夏寄诸友

溪烟

　　不上长桥不系书，凭肩一叹足倾壶。秋千道里多风雨，斜日檐边晚鹧鸪。谁许经年断遥忆，只今敛目到穷途。雕栏旌影元无恨，岁岁空劳锁画图。

## 卷二

### 鹧鸪天

溪烟

　　对叹江楼得几回，长歌宛转送斜晖。情知野渡无新月，犹向寒炉梦小梅。◎春水盛，晚烟飞。当时忍道不相违。曾倾伞下同舟忆，冷过残盅一段灰。

### 鹧鸪天·夜感用韶溪语

林雨夜

　　百结春心春梦怀，楼间春雨滴春阶。十巡春径春三转，一夜温衾温两腮。◎唇里谑，枕边钗。桃源无觅不常开。且笺君与春灯影，共把新桃在此栽。

### 鹧鸪天

溪烟

　　何处清吟系远人，平明新暖小梅樽。飞烟一片纵无思，沉雪千朝亦断魂。◎辞月影，散云痕，又知来日我谁身？风檐坠叶频惊梦，未忍亲听夜叩门。

### 渡江云

林雨夜

　　落霞撩袖舞，半城霁雨，几缕晚天风。对灯明万盏，远洒微辉，染夹竹绯红。登台久伫，算又是、三载飘蓬。唯有幸、少年心事，依旧可寻踪。◎朦胧。呢哝耳语，执手倾怀，恋温存若梦。花与月、双心轻漾，一水相溶。围城总是难羁我，衣柳枝、无问西东。身一颤，衾边晓霭方浓。

### 旅中有怀次义山韵

溪烟

　　谁言解意本无难，争得琴心到此残。故事回肠春事尽，霜痕绕指泪痕干。不逢云月已梦绝，一见风烟知夜寒。曾是熹微半窗影，茫茫只合醉中看。

### 芒种后寄煮酒诸友次义山韵

林雨夜

　　欲觅芳源渡海难，欲酬白鸟鬓先残。余春袂舞舟犹在，永夜江颓水已干。煮酒存衾身恋暖，平明凝露梦侵寒。鹓鸾偕拟鹧鸪语，翻到弦间缓缓看。

### 梦中

林雨夜

　　梦中春事醉中迷，彩凤双邀一枕栖。夜欲翻云渐飞雨，烟稍流水漫成溪。有舟渡海天更阔，无忌倾怀衣未齐。耳语思源湖畔柳，也应缱绻在楼西。

### 夜感次微之韵

溪烟

　　戴月合当知桂子，逢春宁不识行云。终南岭下多枯木，岂有枝枝得似君。

### 代悲离人作

林雨夜

　　忆昔思源听雨春，笛声低啭叩心门。未忘夜月难圆意，渐惜江云半满樽。载酒解衣花下拥，临行留影手中存。从今只合指尖触，别后再无怀里温。

### 水调歌头·雨温

林雨夜

　　雨自满城落，温在梦中延。长街纸伞寥寂，作客看人喧。铁轨铺成远路，心共车厢摇摆，恍惚到东川。雨势转微小，温在手中牵。◎百首歌，一壶酒，几回欢。微醺抱紧，衣与红烛未曾干。夜觉惊雷渐远，晨听长风不语，知已是晴天。雨在我心里，温在枕头边。

## 卷三

### 拟何日君再来五首

林雨夜

　　记取初逢花未开，逢花开处往天涯。微啼别泪滴杯酒，一醉同君倾此怀。

　　鹭在林端露在阶，清泠明月照高台。劝君更尽一杯酒，暂共春宵飘我裁。

　　三巡痛饮漏频催，如水良辰终不回。此去无期难再聚，当时烛泪已成灰。

　　阳关永永漾长街，酒溅衣襟泪溅钗。饮尽盏空知路远，牢牢相拥抚君怀。

　　曾梦江云寸寸埃，许君渡海莫归来。他乡若雨休思我，早共君心一并栽。

### 夏至次义山韵

溪烟

　　疏帘残梦动湘弦，惊断沉吟入旧年。越客有心长系日，东风不顾夜啼鹃。曾经槛外三更雨，旋作滩头两道烟。饮泣歧途非本愿，无何一步一茫然。

### 水调歌头·送溪烟出吴

林雨夜

　　今日送君往，从此别句吴。扬帆渡海寻觅，“极目楚天舒”。羁客无堪内卷，白鸟殷勤争渡，“江晚正愁余”。两隔路虽远，情意不曾殊。◎鬓边丝，心底结，手中梳。临行才问眉黛，“深浅入时无”？且记申城月相，若到巴黎重见，共此一明珠。“挥手自兹去”，“小雨润如酥”。

### 戏寄诸友

溪烟

　　弦管生涯各寂然，桃源留醉拟同看。谁知梦雨江云夜，执剑空吟蜀道难。

### 赠溪烟十九生日

林雨夜

　　遥引二三曲，同歌十九忱。思源烟雨迹，趋远蕙兰心。梦蝶知歧路，惊鸿别旧林。惟当月圆夜，忆与觅清音。

## 卷四

### 钱塘五首

林雨夜

　　曾共高阳映竹帘，荷酥香糯藕甘甜。相逢箸下多欢语，剩有余情在舌尖。

　　云抹胭脂霞理鬟，白堤远处是城关。浣纱神女自怜久，共我相携宝石山。

　　流华洒落跨虹桥，曲院风荷近虎跑。几树蝉声晚来脆，得闲嬉戏在林梢。

　　临平山下水横斜，有路深回尘外家。灯火氤氲床笠软，笛声掩映小窗纱。

　　重到钱江万象城，鹅肝浅草屋中烹。晓欢余韵堪回味，已是归潮拍岸声。

### 立秋

溪烟

　　荒雨斜催梦转长，灯街曾许影成双。系弦春早和吟却，折尽前篇又渡江。

### 立秋口占次溪烟韵

林雨夜

　　风渲流灯楼影长，云浮星与月明双。行人多忆临平晓，未隔钱塘一道江。

### 代溪烟记梦

林雨夜

　　窗清山远忆曾春，山卷西窗梦雨云。台上青丝穷物理，桌前白纸拟诗文。有情虽拗亦可救，不寄寸心终一焚。枕席向来知暖我，晓寒深处采微醺。

### 高阳台

溪烟

　　树影纵横，星桥寂历，寒宵隐入重楼。遥念霜林，披枫沐雪双鸥。巫云沧海平生意，算年来、一叹还休。但天涯，缱绻词心，未肯东流。◎飘萍世路多憔悴，况清江余恨，别浦穷秋。白鸟乘风，何时更上滩头。枕边残雨尊前月，照湘裙、梦里归舟。问相逢，渡尽烟尘，直到中洲。

### 疏影·忆溪烟

林雨夜

　　房间很黑。有一些想你，比较真实。抱着娃娃，还是煎熬，翻来覆去回忆。星空大概还留着，轨道的、相交痕迹。几个人，对酒当歌，绽放一场筵席。◎留到如今只有，半轮白玉镜，千里相隔。在凯旋门，在瓦兹桥，写着多年“邪癖”。哪天等你回来了，浅草屋，要鹅肝的。到那时，随口喵喵，也比这时容易。

### 渡江云

溪烟

　　秋阴生野径，荷塘枯索，残柳宿桥边。正鹧鸪啼处，风定宵深，霜色映无眠。吟魂淡荡，偏系在、细雨朝烟。念异乡、至凉唯是，纸上与尊前。◎经年。半窗横笛，一苇行舟，度逝川归雁。但看取、浮尘客路，湖影星天。飞蓬旧恨随新月，还凝作、此际清圆。今夜暖、流光且照人间。

### 候春寄溪烟

林雨夜

　　记得群芳狼藉红，醉翁山色有无中。花间晚照一壶酒，柳里阑干尽日风。散尽笙歌催别浦，望中烟雨跨飞虹。东君待与卿成约，双燕归来入绮栊。

### 寄溪烟

林雨夜

> 时春，而沪霪雨似黄梅时节。

　　久矣痴儿不读书，约君每每欲倾壶。数敲棋子枰间损，半落灯花釭上枯。雨与相思短长比，春怜双玉去来殊。想今应有围炉事，佐酒可添红豆酥？

### 忆宴

林雨夜

　　曲终漏静剩春灯。缱绻温怀渐两酲。雨到中宵丝更密，芯因有伴火逾明。重来重隔远山影，别后别时瑶笛声。南浦怅望江不改，应曾摇曳载深情。

### 莺啼序

林雨夜

　　重帘半宵暗卷，掩无声窗户。月华细、轻透帘窗，落入幽阁凝伫。怅望里、残笺字迹，消磨料已经寒暑。是春时一梦，梦醒便随风去。◎记取初逢，樱正含蕊，共东君密语。沐春信、酬唱春诗，春怜江云梦雨。凭同心、中洲净土，系双袂、杨花飞絮。算有缘，修得一朝，临平欢聚。◎跨虹桥老，曲院荷枯，鹧鸪换新羽。别后隔，三千尺海，十亿年山，九百层云，一万里路。孑身苦酒，频趋故地，青青垂柳依依曳，在当时、执手温存处。轻涛拍岸，堤上多少游人，多少江南羁旅？◎重逢又是，一片春潮，涨去年黄浦。只旧事，于今无主。结束铅华，风月无关，抱憾无数。轮回命定，情深无分，六亲缘浅莫相欠，把余声、填入新辞赋。来年许唱当年，几盏春灯，故人如晤。
