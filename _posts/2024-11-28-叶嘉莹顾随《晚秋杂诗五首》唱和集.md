---
layout: post
title: "叶嘉莹顾随《晚秋杂诗五首》唱和集"
date: 2024-11-28
categories: [诗集]
tags: []
content-created: 1944-11-20
content-updated: 1944-12-30
archive-created: 2024-11-28
---

## （一）晚秋杂诗五首

> 叶嘉莹 1944年秋

鸿雁来时露已寒，长林摇落叶声干。
事非可忏佛休佞，人到工愁酒不欢。
好梦尽随流水去，新诗唯与故人看。
平生多少相思意，谱入秋弦只浪弹。

西风又入碧梧枝，如此生涯久不支。
情绪已同秋索寞，锦书常与雁参差。
心花开落谁能见，诗句吟成自费辞。
睡起中宵牵绣幌，一庭霜月柳如丝。

深秋落叶满荒城，四野萧条不可听。
篱下寒花新有约，陇头流水旧关情。
惊涛难化心成石，闭户真堪隐作名。
收拾闲愁应未尽，坐调弦柱到三更。

年年樽酒负重阳，山水登临敢自伤。
斜日尚能怜败草，高原真悔植空桑。
风来尽扫梧桐叶，燕去空余玳瑁梁。
金缕歌残懒回首，不知身是在他乡。

花飞无奈水西东，廊静时闻叶转风。
凉月看从霜后白，金天喜有雁来红。
学禅术必堪投老，为赋何能抵送穷。
二十年间惆怅事，半随秋思入寒空。

## （二）晚秋杂诗六首用叶子嘉莹韵

> 顾随 1944年秋

倚竹凭教两袖寒，何须月照泪痕乾。
碧云西岭非迟暮，黄菊东篱是古欢。
淡扫严妆成自笑，臂弓腰箭与谁看。
琵琶一曲荒江上，好是低眉信手弹。

巢苇鹪鹩借一枝，鱼游沸釜已难支。
欲将凡圣分迷悟，底事彭殇漫等差。
辛苦半生终不悔，饥寒叔世更何辞。
自嘲自许谁能会，携妇将雏鬓有丝。

青山隐隐隔高城，一片秋声起坐听。
寒雨初醒鸡塞梦，西风又动玉关情。
眼前哀乐非难遣，心底悲欢不可名。
小鼎篆香烟直上，空堂无寐到深更。

旧殿嵯峨向夕阳，高槐落叶总堪伤。
十年古市非生计，五亩荒村拟树桑。
故国魂飞随断雁，高楼燕去剩空梁。
抱穷独醒已成惯，不信消愁须醉乡。

一片西飞一片东，萧萧落叶逐长风。
楼前高柳伤心碧，天外残阳称意红。
陶令何曾为酒困，步兵正好哭途穷。
独下荒庭良久立，青星点点嵌青空。

莫笑穷愁吟不休，诗人自古抱穷愁。
车前尘起今何世，雁背霜高正九秋。
放眼青山黄叶路，极天绝塞夕阳楼。
少陵感喟真千古，我亦凭轩涕泗流。

## （三）羡季师和诗六章，用《晚秋杂诗》五首及《摇落》一首韵，辞意深美，深愧无能奉酬。无何，既入深冬，岁暮天寒，载途风雪，因再为长句六章，仍叠前韵

> 叶嘉莹 1944年冬

一杯薄酒动新寒，短笛吹残泪未干。
楼外斜阳几今昔，眼前风景足悲欢。
生机半向愁中尽，往事都成梦里看。
此世知音太寥落，宝铮瑶瑟为谁弹。

庭槐叶尽剩空枝，一入穷冬益不支。
日落高楼天寂寞，寒生短榻梦参差。
早更忧患诗难好，每话艰辛酒不辞。
昨日长堤风雪里，两行枯柳尚垂丝。

尽夜狂风撼大城，悲笳哀角不堪听。
晴明半日寒仍劲，灯火深宵夜有情。
入世已拼愁似海，逃禅不借隐为名。
伐茅盖顶他年事，生计如斯总未更。

莫漫挥戈忆鲁阳，孤城落日总堪伤。
高丘望断悲无女，沧海波澄好种桑。
人去三春花似锦，堂空十载燕巢梁。
经秋不动思归念，直把他乡作故乡。

滚滚长河水自东，岁阑动地起悲风。
冢中热血千年碧，炉内残灰一夜红。
寂寞天寒宜酒病，徘徊日暮竟途穷。
谁怜冬夜无人赏，星影摇摇满太空。

雪冷风狂正未休，严冬凛冽孰销愁。
难凭碧海迎新月，待折黄花送故秋。
极浦雁声惊失侣，斜阳鸦影莫登楼。
禅心天意谁能会，一任寒溪日夜流。

## （四）七言长句五章再用叶子嘉莹晚秋杂诗五首韵

> 顾随 1944年冬

心波荡潏碧溪寒，意绪焦枯朔雪乾。
扫地焚香总无赖，当歌对酒愧清欢。
大星自向天际堕，太白休登楼上看。
此调明知少人识，朱弦一拂再三弹。


颠危正要借筇枝，一木难将大厦支。
投宿群鸦影凌乱，归飞双雁羽参差。
无多芳草美人意，有限黄绢幼妇辞。
乞与法衣传不得，南能一命记悬丝。

祗树园居舍卫城，海潮音发大千听。
无生法忍众生度，希有世尊同有情。
物化神游犹外道，菩提般若亦常名。
一心朗朗明如月，陵谷沧桑任变更。

端阳一去过重阳，霰雪交飞益感伤。
四海扬波淹日月，九州无地老耕桑。
休夸汉代金张第，不羡卢家玳瑁梁。
几案无尘茶饭好，十年前是白云乡。

当年相遇桂堂东，此际全非昨夜风。
澹澹月痕眉样子，摇摇窗影烛花红。
间关绝塞人空老，濩落生涯天所穷。
唤起当筵龙象众，神槌一击碎虚空。

（来源：搜韵；整理：芋椰。）
