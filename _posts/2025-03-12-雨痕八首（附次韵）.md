---
layout: post
title: "雨痕八首（附次韵）"
date: 2025-03-12
categories: [诗集]
tags: []
content-created: 2025-03-05
content-updated: 2025-07-17
archive-created: 2025-03-11
archive-updated: 2025-07-17
---

### <span class="authorspan linyuye0">雨痕八首</span>

雨锁江南一片寒。真珠长轨铁阑干。晓灯照影人微碎，半月悬天梦已残。空叹流光凝指上，暗惊春色染云端。小屏晤对无聊赖，漫与亲朋说早安。

雨湿锦笺心字凉。棕榈长记绿长廊。真因胆怯浑不语，想为身随初解囊。衾枕莫论三月事，生涯曾结一城霜。于今霁后暂相守，许共朝阳与夕阳。

雨是秋时一段情。到今如梦未全醒。应怜游女应含蕊，不信园丁不管萍。久病多嫌知莫怪，有恩讵愿忘曾经。每将临别负心语，独倚残妆和泪听。

雨恨晴阳爱物华。于时屋漏入<u>椰</u>家。馀情取次须长话，旧事温存未有涯。鲠在谁喉人在枕，衾容一客目容沙。夜寒阴湿小窗闭，几点昏灯噪暮鸦。

雨问晴熏能几时。东君乍绿最高枝。青丝欲比窥湖镜，浓墨争来画柳眉。一夜深深倚怀抱，双肩默默弄枰棋。于今缱绻无嗔怨，不可知心或可移。

雨扫寒枝不剩梅。新泥旧草各成灰。许知春事真能谑，长忆秋庐未肯回。至此须倾唯芍药，从来带刺是玫瑰。歧途有结无人解，付与天风试剪裁。

雨霁疏灯碎晓城。初青垂柳绕<u>滇</u>樱。云怜广宇晴方好，水爱重溟渠始成。兰桨舟过采菱渡，溪桥风唱卖花声。粼纹摇漾人执手，卧暖江南多一程。

雨与霜痕到此微。当时曾惹泪沾衣。雨成旧事潮成忆，晴入华胥月入闱。几世浮沉朝露泫，一灯掩映晚风稀。棕榈长绿琉璃瓦，默送双鸾缓缓归。

### <span class="authorspan xizhi896">故城八首次韵芋椰雨痕八首</span>

#### 北京·北京（壬寅至乙巳）

城阙高悬气转寒。香山枫肃晚风干。人于黑瓦房中老，车在红山桥下残。前度亲朋归故里，而今烟火隐云端。元知浮世诚如此，只有斑鸠偶问安。

> 北五环西北段红山桥飞越北旱河并香山路，下有停车场，曾泊废车若干。

#### 新乡·冬野（甲辰）

城郊暮色最荒凉。连帧车窗废画廊。异代新闻凝石屋，平生证据在行囊。天无限界原无壑，云满沧溟麦满霜。锈架缠藤余绿渍，垂头葵朵待朝阳。

#### 铜陵·钟鸣（乙巳）

城客喃喃忆旧情。高粱酒好未全醒。重来我亦泥中稻，不定谁怜沼下萍。一路猫追前世影，满墙联诵往生经。终年芜轨花开落，报站钟鸣不可听。

#### 武汉·“临江大道十三号”（甲辰）

城村延漫竞繁华。后巷楼高不是家。友已诀时名宇内，我曾谒处客天涯。沿江车涌灯如海，近岸船浮影若沙。说与故人多感慨，新房主与旧巢鸦。

#### 杭州·故事（辛丑）

城站无言夜酽时。沿湖灯迹蔓如枝。山楼肃穆云遮眼，巷客沉吟夜画眉。已是人间千里客，终归世事一枰棋。同游花下人何处，虚像眸中不肯移。

> 本事同次芋椰绮怀二十首之五“荷心”

#### 大同·绮怀（癸卯）

城里桃花城外梅。城溶花雨忆成灰。山披绿幕人重到，忆溯红灯信未回。已共轻车追月亮，曾邀新雪洗玫瑰。故人微笑春风里，一晌流光莫剪裁。

> 追月亮：《骑单车到月亮》，洗玫瑰：《洗劫伦敦所有的玫瑰》，剧本名

#### 天津·忆旧（甲辰）

城轨奔波过旧城。一江霞色染春樱。钟敲巷陌诗空寄，誓散云烟画未成。窗外云窥时刻表，河边客睡卖花声。终归结局镜头里，桃李无缘又一程。

#### 台北/徽州·《红豆》之霜降（癸卯）

城外树高残迹微。故园不见独沾衣。岛中夜色寒于水，画上心思黯隔闱。离港船拖乡社远，邮筒信递眷村稀。竹间灶火烹陈忆，人似浮云未可归。

