---
layout: post
title: "海风集"
date: 2024-08-01
categories: [诗集]
tags: []
content-created: 2022-04-22
content-updated: 2024-06-08
archive-created: 2024-11-01
archive-updated: 2024-11-10
---

> 雏莺学齿爱啼翠，嫩蕊焚心脱粉红。

## 卷一

### 闻平安复旦停止服务四首

　　谁将春色锁三年？我抚霜眉泪两涟。馔玉虽能偿烂斧，精金无力解胶弦。梦回未瘴君常笑，书寄来朝月会圆。怯许轻舟溯江上，邯郸一晃到东川。

　　谁将春色锁三年，今忽匆匆断七弦？花落花开人不惜，此时此味语难宣。光华虚席君曾盼，致远无灯信未笺。二十四桥湖影瘦，杜鹃缺月两边悬。<span style="font-size: 0.8em">*兼悼水灯节*</span>

　　谁将春色锁三年？永失芳华讵我怜？已恨平生欢聚少，岂堪几度约期延？梳妆镜里半妆泪，故纸堆中一纸鸢。桃屋客稀门自掩，何时烟火复从前！

　　谁锁春花更一年？垂髫蝶舞翼曾翩。雪凝江水云凝泪，月半迷途梦半笺。久困金笼难适野，初回瀚海怕登船。蓬莱遥瞰盼青鸟，抚我伤痕斜照边。

### 春日漫兴八首次韵

　　斜阳噙泪落楼林，海国春来朔气森。水始流边半融雪，柳新抽处不成阴。掩愁早倦行人意，葬客应烦城市心。向晚萧条墙外路，当时曾满捣衣砧。

　　斗柄指天春夜斜。曾看嘉树满京华。高城列仗通蜀道，远渡红旌悬海槎。云拥歌台吟颂圣，风传舞袖奏清笳。明灯未照深寒处，暗有人栽彼岸花。

　　家山尺雪掩晨晖，年后城空烟火微。倦眼羁魂倚栏望，凄心来雁绕人飞。几旬朝暮门长闭，一纪兴衰梦近违。但许春携百花返，尘霾散尽柳阴肥。

　　城陌纵横街弈棋。恨无妙手烛前悲。锁过樟叶褪红日，卧到昙花滴泪时。鸿雁久违人笑语，杜鹃曾代我驱驰。春归屋后新添冢，轻葬当年魏阙思。

　　雨霁寒晖缀晚山。城灯浮上水云间。星辉广宇月登阁，人聚乡园雁度关。晓睡时惊听铃柝，春慵暂慰展眉颜。恨看荧惑守心夜，谁执丹墀列两班。

　　彼岸花开又满头。滴更漏尽任春秋。蔽躯层白或腴肉，隔面新蓝半掩愁。桥逼倦迎泉下旅，窗孤漫落浦东鸥。尺书草就信难托，无字偏焚到九州。

　　庭前苍树百年功，半折寒宵积雨中。醒后荒城多晋士，醉深高阁尚唐风。雏莺学齿爱啼翠，嫩蕊焚心脱粉红。榻上繁霜噤声问：伊何不见彼时翁？

　　春江绕柳渐逶迤，海国流星落满陂。碧草生来结珠泪，红尘斫剩断荆枝。时鸿留爪几无迹，旧令兴亭未尽移。近看亭窗有双孔，纸封潸泫掩中垂。

### 春日感旧

　　一水清渠困有围。寸心曾许共云飞。遗魂应往乘黄鹤，幽哭难传入紫闱。劫后故乡浑不识，春归来雁近全非。红砖厌作颓垣骨，也向青苔半解衣。

### 四月偶书

　　莺回王谢漆朱门，谁解行人忍到春。急引粗麻遮暴骨，又张白纸说安民。摧心四月声成魇，过眼三年枉未伸。总是百花明计理，一花一敝属萧晨。

### 环球港夕瞰申城杂感

　　空花阳焰到春梢，流水车灯溢酒醪。惟是去年枝上鸟，惊人每每向天翱。

### 清平乐

　　春樱不语。槁木江南旅。独自多愁难寄予，掷入西窗别浦。◎依稀梦里山河，如今白首樵柯。归雁不谙体统，枝梢偷乐长歌。

#### 又

　　东君不语。谁困他乡旅。新叶新花难赠予，落寞樱飞南浦。◎去年梦里山河，到今犹是南柯。倦把霜丝绾起，雨声染湿离歌。

### 春过思源时工事未竣

　　思源新燕落枝桠，镜有凌波映夕霞。堰上抽成经岁柳，湖西开尽去年花。月凝故纸犹垂泪，坪失青芜半覆沙。客却道春诚可惜，多笺两朵到天涯。

### 三月

　　东风吹暖闭窗台，小院樱枝半染埃。远客无谙去年事，笑君何故怕春来？

### 定风波·申城旧事

　　几树樱梨望已芜。谁闲长在鸽笼居。钢板新拦飞鸟道。缠绕。铁丝微锈一肤朱。◎颐指白衣罹疾老。争吵。可曾活到甲辰初。历史凭人随意扮。挑拣。满头霜发暗盈梳。

## 卷二

### 乌衣巷

　　建邺西流闭早花，回寒留月晓天斜。乌衣巷口集燕子，归入当年王谢家。

### 鸟

　　双鸟殷勤觅雨禾，苍天不泽谷无多。却教雏子食太饱，日到树梢讴颂歌。

### 冬夜Commune同花桐限山字拟思家

　　雪已封江鸿未还，吴山西望是家山。时君令颂团圆好，不许人间月子弯。

### 拟除夕

　　薄世生涯总压身，营营又是一年春。荧屏只颂团圆好，谁顾风尘夜旅人。

### 时事

　　廪竭江枯何谓丰？三山横断阻途穷。凌人链锁残阳下，颂主喉喑众唾中。舞殿旌招无日改，焚祠怨积有时同。荒唐淮海污浊事，气煞当年毛泽东。

　　苦是流离未有涯，梦多掩泣着新裁。三江夜雨中宵泪，几树残枝昨日栽。世乱生民皆草芥，楼荒深院已苍苔。迷途青鸟犹衔信，死在滇樱寂不开。

　　秋绝杀风寒夕阳，一红一灼铁心凉。苦劳债压楼颓塌，福报贫催病入肓。朽国私门肥硕鼠，枯年人命贱驴羊。最怜断笔高台搁，结我明清未了霜。

### 年关

　　岁近年关雾浸沙，空街漫卷蔽霜华。平沙湖底沉孤雁，洛水河心浮落花。白鹤迷途归旷野，青鸾循路渐天涯。枕中只恐君犹诺，定送春声入万家。

### 云凝

　　云凝暮日稀，枯苇乱江湄。蝼蚁虽长寿，蜉蝣讵可悲？眠城街火哑，孤冢庙烟垂。天地一囹圄，泪如寒露滋。

### 锦秋

　　一炬高城物事零，锦江飞絮古碑铭。亡魂怀恨归平野，匹马思亲哭短亭。故国乡音心已木，西山秋雪草长青。月明不顾人间冷，点洒清晖照晚汀。

### 夏至过港城

　　一水枯芳半掩憔，楼林未竣草先凋。民工多念去年好，尚有三餐盈碗瓢。

## 卷三

### 鹧鸪天·咏史次韶逆韵

　　花未成花亦可怜，人非垂老已衰颜。偶惊零落泥中血，浑作峥嵘史里烟。◎灯影黯，哭歌残。寒风初触紫微边。崇文门外无名冢，已葬江云卅五年。

### 失名二首

　　隔岁荣华算已凋。萧条铅泪感寒宵。圆时夜月咽无露，梦后京畿失一桥。云上留声血先哭，人间灭迹鬼犹谣。有疏暗寄不名海，许此霜魂或可招。

　　招魂吟罢剩寒宵，铅泪垂双湿柳条。似忆东风曾有力，全燃红蕊未尝凋。于今白首须添恨，去后丹墀数改谣。空唱当时《团结》曲，音符埋没失名桥。

### 登高次韵

　　云掩申城雁叫哀，三山妖雾苦萦回。伤添血染秋叶里，痕记莺啼春景来。百脉江流交沪渎，九州芦泪洒轮台。残灯残梦残醒酒，锁向心泉碎玉杯。
